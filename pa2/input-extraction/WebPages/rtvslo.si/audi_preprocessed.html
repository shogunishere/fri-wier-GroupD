<html>
<head>
    <title>Audi</title>
</head>
<body>
    <article>
        <header>
            <h1>Audi A6 50 TDI quattro: nemir v premijskem razredu</h1>
            <h2>Test nove generacije</h2>
            <p><strong>Author:</strong> Miha Merljak</p>
            <p><strong>Published:</strong> 28. december 2018 ob 08:51</p>
        </header>
        <section>
            <p>To je novi audi A6. V razred najdražjih in najbolj premijskih žrebcev je vnesel nemir, še preden je sploh zapeljal na parkirni prostor, rezerviran za izvršnega direktorja.</p>
        </section>
        <section>
            <p class="Body"> 
                Samo poglejte njegovo masko – to ogromno satovje z radarji na takem položaju, da se ti na avtocesti tudi pri 120 km/h vsi spoštljivo umikajo, saj so prepričani, da gre za Pahorjev ali Šarčev avto. Seveda, novi A6 lahko cesto in promet skenira s kar petimi radarji, petimi kamerami, infrardečo kamero za nočni vid, dvanajstimi ultrazvočnimi senzorji in laserskim čitalnikom – lidarjem. V glavnem vojaška tehnologija v službi varnosti za fante, ki smo radi gledali Top Gun, Bonda in druge možakarja s finimi igračami.
            </p>
            <p class="Body">Vozniški delovni prostor je novo poglavje digitalne dobe, z dvema ogromnima zaslonoma, ki tako kot naprednejši telefoni dregnejo blazinice vaših prstov, kot se sprehajate po steklu. A še bolj se nam zdi pomembno, da so osnovna stikala tam, kjer jih pričakujete. Najprej so torej zagotovili enostavno osnovo, tisti bolj "advanced" vozniki pa si lahko nato vse skupaj še veliko bolj prilagodijo. Velik korak naprej pri kabinskem udobju zaznavajo tudi na zadnji klopi, tam je prostora v vseh smereh precej več.</p>
            <p class="Body">Če vam pogled na Audijev spisek dodatne opreme ne odvzame volje do življenja, potem vsekakor toplo priporočamo nakup zračnega vzmetenja, saj dobi z njim A6 več različnih in vozniško zelo uporabnih karakterjev.</p>
            <p class="Body">Enako velja za seksi luči z inteligentno matrično osvetlitvijo, pa za športno podvozje in vsekakor za štirikolesno krmiljenje. S tem postane A6 med ovinki v občutku na volanu še veliko krajši in bolj agilen. Vse našteto smo preskušali v družbi agregata 50 TDI, ki je v resnici klasični trilitrski dizel, podkrepljen z elektromotorjem. Ja, ta audi je mehki hibrid z izjemnim navorom in dovolj moči kadar koli in kjer koli. Si pa mislimo, da bo največji del trga zadovoljil že učinkovit dvolitrski mehki hibrid z močjo 150 kilovatov.</p>
        </section>
        <footer>
            <p><strong>Source:</strong> RTVSLO.si</p>
        </footer>
    </article>
</body>
</html>
